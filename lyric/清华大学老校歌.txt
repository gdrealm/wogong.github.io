清华大学老校歌

西山苍苍，东海茫茫，吾校庄严，巍然中央，
东西文化，荟萃一堂，大同爰跻，祖国以光。
莘莘学子来远方，莘莘学子来远方，春风化雨乐未央，行健不息须自强。
自强，自强，行健不息须自强！
自强，自强，行健不息须自强！

左图右史，邺架巍巍，致知穷理，学古探微，
新旧合冶，殊途同归，肴核仁义，闻道日肥。
服膺守善心无违，服膺守善心无违，海能就下众水归，学问笃实生光辉。
光辉，光辉，学问笃实生光辉！
光辉，光辉，学问笃实生光辉！

器识其先，文艺其从；立德立言，无问西东。
孰介绍是，吾校之功，同仁一视，泱泱大风。
水木清华众秀钟，水木清华众秀钟，万悃如一矢以忠，赫赫吾校名无穹。
无穹，无穹，赫赫吾校名无穹。
无穹，无穹，赫赫吾校名无穹。